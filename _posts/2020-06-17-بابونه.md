---
date: 2020-06-17 20:30:00
title: بابونه
categories:
  - نباتات طبی و میوجات
description: معرفی بابونه از کتاب نباتات طبی و میوجات افغانستان اثر مرحوم حیات الله یوسفی
type: Document
---

بابونه را در عربی بابونج، و در يونانی كامو ميليون ميگويند. گياه بابونه در حصه های شمالی مانند گلدره، استالف، كوهدامن سالنگ و نواحی كابل به وفرت پيدا ميشود.گل و اسانس آن شهرت جهانی داشته و بنام &raquo;اوليوم كمومی&laquo; ياد ميكند كه خیلی مؤثر و نافع است.اگر طلای ما نسبت مشكلات تاكنون در دل كوه ها مدفون است بيائيد طلاهای خودرو را از بين خس وخاشاك جمع آوری نمائيم وبقلم درشت صادرات در بازار جهان عرضه نمائيم و به اصطلاح خرما و هم ثواب را بدست آریم.

![](/uploads/بابونه.jpg){: }

## بته بابونه را بشناسيد:

بته بابونه به ارتفاع ۳۰ الی ۸۰ سانتيمتر، در مرغزارها كنار جويباران و مزارع ميرويد، بابونه دارای گل زرد و سفيد بوده که بيشتر مورد استفاده در طبابت میباشد.

## تاريخچه بابونه:

بابونه از زمان خيلی قديم مورد استعمال قرار ميگرفت، باوجوديكه بقرات راجع به استعمال بابونه چندان اطلاع نداشت، اما جالينوس حكيم، قبل از كشف كنين، بابونه را برای تب های نوبتی توصيه مينمود، و هم برای معالجه درد ضربات خارجی كه به بدن عايد ميشد، مؤثر می پنداشت، حكيم ديسقوريدوس يونانی پودر بابونه را بر ضد بخارات استعمال ميكرد.

پس از مرور قرنها، گياه شناس معروف آلمانی دوكتور حرمان هوفمان در سال (۱۵۸۸) همچنين دوكتور هانری ولوكلر نظريات جالينوس را تقويه و مانند اطبای قديم يونان آنرا برای معالجه تب ملاریا و انواع تب های ديگر تجويز ميكرد.

دركتب طب يونانی راجع بخواص و افعال بابونه می نويسند: بابونه ملطف، مقوی دماغ و اعصاب، تقويه كننده قوه باء، مدر، مسكن درد سينه، دافع عفونت، سودا و بلغم، تسكين دهنده درد قلنج، و محلول دم كرده آنرا برای شستن چشم استعمال ميكرد.

در يكی از نسخه ها يك مثقال گل بابونه با پنج مثقال مخلوط عسل برای تقويه قوه باء مؤثر خوانده شده.

## مورد استعمال بابونه.

بابونه مقوی معده، ضد تشنج، و نفخ شكم ميباشد.اگر هر صبح يك گيلاس دم كرده گل بابونه را بعوض چای صرف كنيد. خیلی مؤثر است (دم كرده از مقدار پنج گرام گل بابونه در يك ليتر آب بدست می آيد).هر گاه 10 الی 15 گرام گل بابونه را در آب جوش داده و فلتر نمائيد و توسط آب مذكور موهای خود را بشوئید، خصوصاً اگر موهای شما خرمائی باشد جلای بيشتر پیدا ميكند.

مخلوط عطر بابونه با روغن خاشخاش درد مفاصل و روماتيزم را درمان ميكند.بابونه مقوی اعصاب و دماغ، تقويه كننده شهوت بوده، زهريات را از بدن دفع ميكند، ادرار، شير و عرق را زياد ميسازد، امراض دماغی، سردردی را تسكين داده و نفس تنگی را دم كرده گل بابونه علاج ميكند.بابونه درمان كننده يرقان، رفع كننده درد سينه و جگر بوده، ورم بیضه ها را برطرف و برای نورمال ساختن قاعده ماهوار زنان مفيد است، هكذا برای خورد كردن سنگ مثانه، دفع عفونت سودا و بلغم، درد قلنج و روده ها، امروزهم استعمال آن معمول است.

## معالجه انواع تب گريپ و ملاريا بابته بابونه:

يك يا دو قاشق گل بابونه خشك را در يكصد گرام آب جوش انداخته، باندازه يكساعت دم دهيد. بعد از صافه گذشتانده با قدری عسل يا بوره شرين نمائيد از يك الی دو پياله از طرف صبح و نيم نيم پياله از طرف چاشت و شب مريض را بخورانيد تب وی را تخفيف ميدهد، جوشاندهء بنفشه، گل و ساقه ريحان، برگ گاوزبان نيز برای دفع گريپ مفيد است.

## رفع سردردی با بابونه:

نوشيدن، دم كرده دو فيصد گل بابونه خشك در وقت ضرورت برای رفع سردردی خیلی مفيد ثابت ميشود.

## دفع نـفـخ معده با بابونه:

نوشيدن يك پياله جوشانده چهار الی پنج فيصد، ساقه و گل بابونه بعد از غذا نفع معده را رفع ميكند.

## معالجه قاعدگيهای سخت خانمها با بابونه:

اغلب دختران جوان و دوشيزگان دچار قاعدگيهای سخت هستند كه با دردهای شديد توأم است، اگر در فاصله غذاهای خود هر روز مرتب يك پياله دم داده بابونه بنوشيد تكليف از بين رفته، درد و تشنجات تخفيف، و قاعدگيها مرتب خواهد شد.

### دم دادن بابونه:

۱۰ تا ۴۰ گرام گل و ساقه بابونه را در يك ليتر آب جوش داده مدت پنج دقيقه دم دهيد و هر روز، صبح، چاشت و شب صرف نمائيد.

## طريق ساختن روغن گل بابونه:

۱۵۰ گرام بابونه را در يك ليتر روغن زيتون تر نموده برای مدت يك هفته بگذاريد، سپس با آب مخلوط و آنقدر جوش دهيد تا آب آن فرار نماید، آنگاه بقيه را از صافه بگذرانيد تا روغن خالص بدست آيد.

## صورت استعمال روغن گل بابونه:

ورم را فرو مينشاند، زخمهای چركين و آبگی را خشك ميسازد، تركيدگی دست، پا وجلد را كه در موقع سرما عارض شده باشد معالجه مينمايد چكاندن روغن آن در گوش درد را تسكين ميدهد.بابونه را برای درمان اختلالات هاضمه، نفخ شكم استفاده ميكنند.

## وقت جمع آوری بابونه:

اكنون كه از مفاد اين بته طبی مطلع شديد، در فكر بدست آوردن آن خواهيد شد، در جمع آوری آن دقت شود تا حينيكه كاپيتوليهای آن سبز و نارس باشد چيده شود، چه در وقت پژمرده شدن به سهولت از ساقه جدا شده پاشان ميشود و اثرات خود را ازدست ميدهد. چون گلهای بابونه چيده شد با دقت تمام بالای پارچه پاك بضـــخامت كـــم هــموار نمائيد. تا تدريجاً خشك شود.

بابونه يا: بابونك، اكخوان، با بونج و اقحوان هم ميگويند.